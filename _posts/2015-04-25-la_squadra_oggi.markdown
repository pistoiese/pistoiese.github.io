---
title:  "La squadra oggi"
subtitle: "La composizione dell'imbattibile formazione"
author: "admin"
avatar: "img/logo.png"
image: "img/lasquadraoggi.jpg"
date:   2016-01-01 12:12:12
---

# I formidabili giocatori

## L'allenatore: Antonello Testadigranito
![Antonello Testadigranito]({{ site.url }}/img/antonellotestadigranito.jpg)

Severissimo allenatore della squadra. Ex galeotto (7 anni per spaccio di medicinali scaduti), lavora come camionista, come macellaio, e come muratore fino agli anni 50, poi come ebanista e decoratore di interni per l'Atelier Fleur et Delicious di Paris (perché scambiato per un omonimo). Si scopre calciatore solo a 52 anni (il record del mondo per un giocatore di serie A). Esordisce nel Cesena nel 1966. Passa all'Inter dove segna 145 goal in una sola partita. Viene notato da Maradona che lo vuole nel Napoli ma preferisce prendersi un anno di sabbatico per dedicarsi alla pittura. Entra nella Pistoiese come allenatore nel 1986. Non dorme dal 1943. Ha 3 figli e 4 file di denti. 

## Portiere: Lou Chiappamosca
![Lou Chiappamosca]({{ site.url }}/img/louchiappamosca.jpg)

Secondo il Guiness dei Primati è il portiere più infallibile di tutti i tempi, l'unico che riesca a parare, con gli occhi bendati e le gambe legate, 3 rigori calciati in contemporanea. Fino al 1998 possedeva un terzo braccio che si è fatto asportare con un'operazione chirurgica per ridurre la disparità con gli avversari. Ha la passione per il fegato di maiale che consuma rigorosamente crudo.

## Capitano: Mario Frustalupi
![Mario Frustalupi]({{ site.url }}/img/mariofrustalupi.jpg)

Esordisce nel nuoto sincronizzato a Cantagrillo, ma presto la sua grinta viene notata da Alessandro Benedettini, allenatore della squadra di nuoto di Pistoia, che gli suggerisce di provare con il calcio. In soli 2 anni passa dall'Aglianese alla Sampdoria, viene venduto all'Atalanta, poi al Bari, al Milan (come massaggiatore) per poi approdare nella Pistoiese. Nella storica partita Pistoiese-Argentina segna 3 goal mentre ancora sta facendo la doccia negli spogliatoi.

## Difesa: Giovanni Tritatutto
![Giovanni Tritatutto]({{ site.url }}/img/giovannitritatutto.jpg)

Nonostante l'aspetto bellicoso è il più timido e riservato dei giocatori della squadra. Durante una partita amichevole, nel 2009 sfida da solo Inter, Juve e Barcellona, concedendo il vantaggio di 10 goal. Vince facilmente, segnando 26 goal di testa, 12 di tacco e 34 di schiena. Nel 2012 vince anche i campionati di uncinetto, pratica alla quale dedica tutto il tempo fuori dagli allenamenti.

## Centravanti da sfondamento: Ugo Spezzalossa
![Ugo Spezzalossa]({{ site.url }}/img/ugospezzalossa.jpg)

Marocchino di nascita ma originario di Collina Bassa, è l'unico giocatore al mondo capace di palleggiare con 3 palloni contemporaneamente, anche al buio. Il suo diretto è micidiale, e spesso dopo un suo rigore il pallone e la porta devono essere sostituiti per i danni inflitti dal poderoso piede. È anche un ottimo ed apprezzato acquarellista (un suo ritratto di Padre Pio è esposto al British Museum). 

## Terzino: Mike Cazzotto
![Mike Cazzotto]({{ site.url }}/img/mikecazzotto.jpg)

Gioca nel Massacciuccoli per 12 anni, senza mai segnare un solo goal. Viene morso da una vipera mentre fa il barbecue nell'orto, e da quel giorno riesce a segnare perfino senza toccare la palla. Nel 2008 inventa la famosa tattica che prende il nome di Gioco del Cinghiale, vietata dalla Convenzione di Ginevra perché spesso comporta la morte di qualcuno degli avversari.

## Centrocampo: Joe Nevrosi
![Joe Nevrosi({{ site.url }}/img/joenevrosi.jpg)

Irascibile centrocampo, temuto dagli avversari per l'infallibile dribbling e per l'alito pesante. Quando non gioca per la Pistoiese abbatte tronchi all'Abetone, e prepara grigliate di beneficienza per le Suore Scalze di Ponte Buggianese, alle quali è da sempre devoto. 

## Attaccante: Kim Spadino
![Kim Spadino]({{ site.url }}/img/kimspadino.jpg)

L'ultimo acquisto della squadra. Lavorava come lavapiatti nel ristorante cinese di un centro commerciale a Sesto Fiorentino, ignaro del proprio talento. Viene scoperto per caso durante una retata dell'ASL. Ha sempre un occhio pesto, ma non sempre il destro. 

## Attaccante: Gigino Strappacamicia
![Gigino Strappacamicia]({{ site.url }}/img/giginostrappacamicia.jpg)

Divide la vita tra il ballo liscio e la Pistoiese, alla quale ha regalato 900 goal solo nell'ultimo anno. Non parla una sola parola di italiano, ed è quindi il più imprevedibile dei giocatori della squadra (non conosce gli schemi di gioco ed è ancora convinto di far parte di una squadra di hockey). Il suo calcio d'angolo è infallibile, anche se di tanto in tanto lancia verso la propria porta (i pochissimi goal subiti dall'imbattibile Pistoiese sono quasi tutti suoi autogoal).
